اسپین کے جنوبی شہر قرطبہ میں عیسائی کیتھیڈرل چرچ میں تبدیل کی گئی مسلم اندلس کے دور کی تاریخی جامع مسجد میں نماز اداکرنے کی کوشش پر گرفتار کیے گیے دو مسلمانوں کے خلاف اب مقدمہ چلایا جائے گا۔آسٹریا سے تعلق رکھنے والے ان مسلمانوں کی مسجدقرطبہ میں نمازاداکرنے کی کوشش پراسپینی پولیس اہلکاروں کے ساتھ جھڑپ ہوئِی تھی جس کے بعد انہیں گرفتار کرلیا گیا تھا۔یورپ پریس ایجنسی نے اندلسیہ ہائِی کورٹ کے ذرائع کے حوالے سے کہا ہے کہ ان دونوں آسٹرین مسلمانوں کو رہا کردیا گیا ہے لیکن ان کے پاسپورٹ ضبط کر لیے گیے ہیں۔گذشتہ بدھ کے روز اس وقت کشیدگی پیدا ہوگئی تھی جب ایک سواٹھارہ مسلم سیاحوں پر مشتمل گروپ میں سے چھے نے قرطبہ میں سابق جامع مسجد اورموجودہ عیسائِی کیتھڈرل چرچ کی سیر کے دوران وہاں نماز اداکرنے کی کوشش کی تھی۔انہیں کیتھیڈرل میں تعینات سکیورٹی محافظوں نے بزورایسا کرنے سے روکنے کی کوشش کی تھی اور اپنی مدد کے لیے پولیس کو طلب کرلیا تھا۔ہسپانوی حکام کے ایک بیان کے مطابق جب مسلمانوں نے نماز کا عمل روکنے سے انکارکردیا توان سے کہا گیا کہ وہ یا تو کیتھیڈرل کی سیر جاری رکھیں یا پھر وہاں سے نکل جائیں۔بیان میں مزید کہا گیا ہے کہ سکیورٹی گارڈز کے طلب کرنے پرآنے والے پولیس اہلکاروں پرسیر کرنے آئے مسلمانوں نے دھاوابول دیا تھا،جس میں دوپولیس اہلکار زخمی ہوگیے اور اس واقعے پردوسیاحوں کو گرفتار کرلیا گیا۔چرچ حکام نے دعویٰ کیا ہے کہ واقعہ پہلے سے طے شدہ منصوبے کے مطابق رونما ہوا ہے جبکہ سابقہ تاریخی مسجد کی سیر کا اہتمام کرنے والے آسٹرین مسلم یوتھ گروپ کا کہنا ہے کہ واقعہ اچانک رونما ہوا تھا اور اس میں کوئِی سازش کارفرما نہیں ہے۔قرطبہ کے بشپ دمتریو فرنانیڈیزگونازالیز نے حال ہی میں ایک بیان میں کہا تھا کہ سابق مسجد قرطبہ میں مسلمانوں پر نماز اداکرنے پرپابندی بدستور برقراررہنی چاہیے۔واضح رہے کہ 1980ء کے عشرے میں جب ایک موقع پر اس وقت کی اسپینی حکومت نے مسجد قرطبہ کے ایک حصے کو مسلمانوں کے لیے کھولنے پرغورشروع کیا تھا اور اس کی اطلاعات میڈیا میں سامنے آئِی تھیں تو رومن کیتھولک چرچ کے سابق روحانی پیشوا آنجہانی پوپ جان پال نے اس کی مخالفت کی تھی اوران کا کہنا تھا کہ اس طرح مسلمانوں کو اسپین میں اپنی تبلیغی سرگرمیوں کے لیے ایک مرکز مل جائے گا اس لیے اس باب کواب بند ہی رہنے دیا جائے۔یادرہے کہ مسلم اسپین میں اُموی دورمیں تعمیر کی گئی اس تاریخی جامع مسجد کو تیرھویں صدی میں عیسائیوں نے جنوبی اسپین سے مورمسلمانوں کونکال باہر کرنے اورشہر پر قبضے کے بعد ایک کیتھڈرل چرچ میں تبدیل کردیا تھا اور مسلمانوں کے وہاں عبادت کرنے پر پابندی لگادی تھی۔شاعر مشرق علامہ ڈاکٹر محمد اقبال نے مسلمانوں کی عظمتِ رفتہ کی یادگاراس تاریخی مسجد کے بارے میں اپنی مشہورنظم''مسجد قرطبہ'' کہی تھی۔ماضی میں بھی اس تاریخی مسجد میں مسلمانوں کے عبادت کرنے پران کے اسپینی حکام سے تنازعات پیدا ہوتے رہے ہیں۔بشکریہ۔العربیہ نیٹ